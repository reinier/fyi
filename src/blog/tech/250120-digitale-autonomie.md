---
title: Onbeperkt privacy-muntjes
socialPreview: Hoe fragiel is onze digitale autonomie? Behoorlijk fragiel helaas.
description: Het is vandaag een uitstekende dag om even stil te staan bij onze digitale autonomie.
date: 2025-01-20T17:45
---

Het lijkt me vandaag een belangrijke dag om het over de digitale autonomie van Nederland en Europa te hebben. En welke expert kan daar beter over vertellen dan Bert Hubert?

> Ik heb eigenlijk nooit last van die privacy schendingen. Ik betaal mijn gratis diensten met privacy muntjes. Maar de privacy muntjes gaan nooit op. Als die opgingen dan was je er wel zuiniger mee. Maar dat is niet zo.

In dit soort simpele, rake bewoordingen heeft [Bert vorig jaar een praatje gegeven over onze digitale autonomie](https://berthub.eu/articles/posts/publicspaces-digitale-autonomie-7-juni-2024/). Die is niet op orde en het interesseert ons geen reet.

> De essentie daarvan is, als de Russen onze telecommunicatie-infrastructuur aanvallen en kapot maken, dan moeten we een ticket openen.

Een support ticket, voor onze belangrijkste communicatie. _Dat_ is onze digitale autonomie.

> En vervolgens doe je een experiment met een open source videoconferencing ding. En dan werkt het één keer niet. En dan zeggen mensen. Nou. Dat was de laatste keer. Dat doen we niet meer.

Alle gezeik met WebEx en Microsoft Teams nemen we voor lief, terwijl als [Jitsi](https://jitsi.org/) eenmaal een keer problemen geeft, dan gooien we het in de prullenbak.

Onze houding tegenover tech, cyber en digitale voorzieningen moet drastisch anders, dat lijkt me wel duidelijk.