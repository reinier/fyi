---
title: Ron Brandsteder, De Efteling, en ik
socialPreview: Ron Brandsteder en de Efteling zijn in mijn hoofd onlosmakelijk met elkaar verbonden.
description: Mijn zoektocht naar de tv-show die ik meer dan 35 jaar geleden heb gezien.
date: 2025-02-16T17:10
tags:
  - persoonlijk
  - efteling
  - ronbrandsteder
  - tv
---

Deze week was ik in de Efteling en las daar, terwijl ik in de rij van de Droomvlucht stond, dat Ron Brandsteder was overleden. Dat nieuws bracht twee dingen samen waar ik jarenlang naar had gezocht.  

Als tiener kreeg ik een herinnering aan een tv-show van Ron Brandsteder, waarin kandidaten een helling op moesten rennen terwijl grote grijze ballen naar beneden rolden. Ik moet een jaar of zes zijn geweest toen ik naar de desbetreffende tv-show keek en het was niet Ron’s Honeymoonquiz.  

Altavista kon me toen niet helpen bij mijn zoektocht, en mijn ouders hadden geen idee waar ik het over had. Elke paar jaar kwam die herinnering weer boven en telkens zocht ik ernaar – zonder succes.  

Totdat er een extra detail naar boven kwam: de show speelde zich af in de Efteling! En ja, dat bleek de sleutel tot mijn zoektocht. Eindelijk vond ik een paar jaar geleden waar ik al die tijd naar had gezocht.  

Sindsdien heb ik de show uit pure nostalgie een paar keer teruggekeken: [_Way of Life Show_](https://youtu.be/ifA-OCK2Dr4), gepresenteerd door Ron Brandsteder. Een bizar stukje jaren 80-televisie. Met een oneindige intro, gevaarlijke spelletjes en een altijd breed glimlachende Brandsteder.  

Dat ik hoorde dat Ron Brandsteder was overleden terwijl ik in de Efteling stond, bracht me terug naar mijn zesjarige zelf. De Efteling bekeek ik gelijk weer vanuit een ander perspectief.