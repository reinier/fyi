---
title: Knoflook
socialPreview: "Te veel knoflook in je eten? Het ligt misschien aan hoe je het snijdt of perst."
description: Knoflook doseren is een kunst
date: 2025-06-18T19:50
tags: eten
---

Knoflook is een ingrediënt dat bij mij bijna altijd in het avondeten belandt. Ik kook veel gerechten uit het Midden-Oosten en de mediterrane keuken, en daarin zit van oorsprong vrijwel altijd wel wat knoflook.

Het is me ook weleens overkomen dat ik te veel knoflook in een gerecht heb gedaan. Niet expres, want het recept vroeg bijvoorbeeld om twee teentjes, maar de manier waarop ik de knoflook had verwerkt, zorgde voor een te overheersende knoflooksmaak. Dit gebeurde eigenlijk altijd wanneer ik een knoflookpers gebruikte.

Sindsdien heb ik de knoflookpers aan de kant geschoven. Ik hak de knoflook fijn, snijd hem in dunne plakjes of rasp hem met een microplane. Maar zelfs met die laatste methode moet je oppassen: een halve teen knoflook is vaak al genoeg voor een gerecht voor twee personen.

Shaunson onderzoekt culinaire kwesties en [bekijkt in deze video wat precies het verschil is tussen hakken, raspen en persen van knoflook](https://youtu.be/FD7bt3ErqKs?si=YobNzJpAJXpalrYF).

Na het kijken van de video denk ik dat ik de knoflookpers toch weer eens kan gebruiken, mits ik de hoeveelheid knoflook goed in de gaten houd.

Shaun heeft ook een video waarin hij [acht soorten uien karamelliseert](https://youtu.be/m9ha92Mj958?si=s7eqxSjq0ZTZzW_m) en een uiteindelijke winnaar kiest. Ook erg leuk gedaan!

En wil je zelf aan de slag met het verbouwen van knoflook in je tuin? [Volgens Gaz Oakley is dat vrij eenvoudig](https://www.youtube.com/watch?v=0dQ9a-5L9BI). Gaz is af en toe wat zweverig, daar moet je even doorheen prikken. Maar als je dat hebt gedaan, zijn z’n video’s als een soort Rail Away over zijn moestuin.
