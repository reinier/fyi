---
title: "Het standpunt van GroenLinks-PvdA is niet zo controversieel"
socialPreview: "Waarom het standpunt van GroenLinks-PvdA over Israël mij wél overtuigt."
date: 2025-06-24T19:25
---

Het stof is neergedaald en ik heb de tijd gehad om na te denken over het nieuwe standpunt van GroenLinks-PvdA. Het standpunt dat ‘prominenten’ doet vertrekken en tegelijkertijd heel veel nieuwe leden weet te werven.

De controverse draait om het volgende: [GroenLinks-PvdA vindt dat je het huidige Israël niet meer mag helpen door het leveren van wapens](https://nos.nl/artikel/2571992-grote-meerderheid-leden-pvda-en-groenlinks-steunt-volledig-wapenembargo-israel). Dit geldt dan automatisch ook voor wapens ter bescherming van het land.

En dat is eigenlijk een heel normaal standpunt, vind ik. Niks controversieels.

Dat was niet mijn eerste reactie toen ik vorige week over de motie hoorde. Ik dacht meteen: ‘Levering van wapens ter bescherming van Israël, moeten we daar echt actief een stop op zetten?’ Want ieder land heeft toch het recht op zelfverdediging?

Ja, natuurlijk heeft ieder land recht op zelfverdediging. Zelfs landen waar je het niet mee eens bent. En zelfs landen die regelrecht tegen je eigen principes ingaan. Zo vind ik dat ook Rusland, Noord-Korea en Iran het recht hebben zichzelf te verdedigen.

Maar bij landen met een dictatoriaal regime, of waar bijvoorbeeld sprake is van genocide, kun je wel degelijk voor het recht op zelfverdediging zijn zonder ze actief daarbij te helpen. Dat doen we voortdurend. Zie de eerder genoemde Rusland, Noord-Korea en Iran.

Zo gek is dat standpunt dus niet, want de huidige regering van Israël heeft alle tijd gehad om tot inkeer te komen en humaan met hun buren om te gaan. Toch blijven ze de etterbak in de regio spelen. Dan wordt het tijd om ze niet meer actief te helpen. Dat is geen antisemitisme, dat is het stoppen van hulp bij genocide.

Ik snap de controverse dan ook niet. Het lijkt me een genuanceerd standpunt dat meer dan de helft van de Tweede Kamer zou moeten kunnen onderschrijven. Maar dat gebeurt niet. Waarschijnlijk uit angst voor de verwarde kiezer die alleen op koppen en tweets afgaat en liever de nuance mijdt. Lekker bezig Nederland!
