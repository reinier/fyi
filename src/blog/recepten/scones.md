---
title: De beste scones ever
date: 2025-03-10T19:00
tags:
  - zoet
  - deeg
  - bakken
image: /images/recepten/scones-2.jpg
imageAlt: "Foto van een heerlijke scone"
description: De meest ambachtelijke en heerlijke scones die je kunt maken
prepTime: 15
cookTime: 20
totalTime: 35
---

Als ik in de zomervakantie weleens op bezoek was bij mijn oma in Engeland, dan at ik het liefst elke dag scones. Ik was er dol op, en nog steeds. Scones uit de supermarkt, ambachtelijke scones bij een culinaire bakker, en alles ertussen.

Tegenwoordig eet ik ze niet vaak meer, maar zo eens in de zoveel tijd komt de craving naar scones naar boven. Zoals afgelopen weekend. Ik maakte 8 grote scones en ik denk dat dit het beste sconeresultaat is dat ik ooit heb bereikt.

Ze waren groot, fluffy en heerlijk. Het is dat er nog andere mensen in dit huis wonen, anders at ik ze allemaal op.

Mijn recept is gebaseerd op [het scone recept van Rutger Bakt](https://rutgerbakt.nl/brunch-recepten/recept-scones/), maar dan met een alternatief voor karnemelk wat ik nooit in huis heb en een ander eindstadium van het deeg. Ook bestrijk ik ze niet met ei, dan komen ze rustieker uit de oven.

Het deeg dat ik voor mijn scones maak kun je omschrijven als een vochtig shaggy dough. Vervelend om met je handen te hanteren, maar het geeft het beste resultaat.

Ik maak ook grotere scones dan Rutger, dus ze moeten wat langer in de oven.

### Ingrediënten

- 500 gram bloem
- 90 gram suiker
- 1 zakje bakpoeder (16 gram)
- ½ theelepel zout
- 75 gram koude boter in blokjes
- 2 eieren
- 175 milliliter melk
- 1 theelepel citroensap

### Aan de slag

1. Verwarm de oven voor op 200 graden. Mijn ovenstand is overigens “boven, onder en hete lucht op 195 graden” maar die stand gebruik ik altijd als in een recept “200 graden” staat.
2. Zet een bakplaat klaar met herbruikbaar bakpapier.
3. Mix de bloem, suiker, bakpoeder en zout in een grote kom.
4. Doe de klontjes boter erbij en wrijf met je vingers de boter door het bloemmengsel zodat er kleine korreltjes ontstaan.
5. Voeg de eieren, melk en citroensap toe en kneed het tot een soort van samenhangend deeg. Mijn deeg kun je omschrijven als een vochtig shaggy dough, als je je er iets bij kunt voorstellen. Vooral niet te ver door kneden.
6. Verdeel het deeg in 8 gelijke porties en plaats ze als bergjes op je bakplaat. Ik doe dit op gevoel met een lepel en een spatel.
7. Doe in de oven voor 18 minuten en laat ze daarna even afkoelen.

!["Foto van een heerlijke scone"](/images/recepten/scones-1.jpg)
