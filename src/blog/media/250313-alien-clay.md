---
title: "Alien Clay is gewoon geweldige sciencefiction"
socialPreview: "Intrigerende sciencefiction over macht, intelligentie en verzet – Alien Clay is precies wat we nu nodig hebben."
date: 2025-03-13T16:55
tags:
  - boeken
  - adriantchaikovsky
  - sciencefiction
---

Naast de briljante boeken van [fantastische schrijfsters](https://reinier.fyi/onderwerp/fantastische-schrijfsters/) lees ik soms ook gewoon werk van witte mannen. [Adrian Tchaikovsky](https://app.thestorygraph.com/authors/e92abad2-5d9d-44a9-babb-b0e1e781fd01) is zo’n auteur die ik simpelweg niet kan negeren, puur vanwege de belachelijk hoge kwaliteit van zijn verhalen.

Sciencefiction is altijd goed geweest in politieke thema’s behandelen zonder expliciet politiek te worden. Deze balans is ook duidelijk in Tchaikovsky’s boek [*Alien Clay*](https://app.thestorygraph.com/books/bd589c56-57e4-429a-afac-1bb1381514d6) te vinden. In het boek verwerkt Tchaikovsky zijn bekende fascinaties en giet ze in een nieuw vat. Denk aan:

- Democratie vs. autocratie
- Collectief vs. eenzaamheid
- Onderdrukking vs. verzet

En natuurlijk – want het blijft Tchaikovsky – draait het ook allemaal om het doorgronden van niet-menselijke intelligentie.

Op het eerste gezicht lijkt *Alien Clay* misschien niet het meest geruststellende boek om te lezen in deze tijden. Maar als er íets is wat we nu nodig hebben, dan zijn het precies dit soort verhalen. Verhalen die ons uitdagen, die ons uit onze comfortabele bubbels trekken en laten nadenken over systemen, macht en de manier waarop we samenleven.

Dus ja, misschien niet het boek waar je naar grijpt voor escapisme, maar absoluut het boek dat je zou moeten lezen om deze wereld beter te begrijpen.

