---
title: Zet C-3PO in een Mad Max wereld en je krijgt Service Model
socialPreview: Het boek Service Model laat je lachen om vooral niet te hoeven huilen. Weer een heel fijn boek van Tchaikovsky.
date: 2025-02-04T16:30
tags:
  - boeken
---

Stel, je volgt C-3PO — die sociaal onhandige, vriendelijke, naïeve robot uit *Star Wars* — in zijn avonturen terwijl hij Luke Skywalker is kwijtgeraakt. Maar in plaats van de *Star Wars*-wereld, volg je hem op zijn tocht door de wereld van *Mad Max*.

In dat verhaal is C-3PO Charles, een robot butler, en moet hij zingeving zoeken in een dystopische toekomst vol gevaar en onzekerheid. En dat verhaal staat beschreven in het boek [*Service Model* van Adrian Tchaikovsky](https://app.thestorygraph.com/books/497eb691-9889-4327-936e-65a48a04fb0c).

Hoe gedraagt een wezen van pure logica zich in een gebroken wereld? De Roomba’s blijven stofzuigen, de zelfrijdende auto’s rijden hun rondjes en de kattenvoerdispensers blijven kattenvoer geven.

Door de humor wordt het dramatische verhaal van de ondergang van onze samenleving behapbaar en verteerbaar. Ik heb vaak hard gelachen om de niet eens zo heel onrealistische toekomst die Adrian in het boek voorschotelt. Lachen om maar niet te hoeven huilen.

Een extra tip is [het luisterboek van *Service Model*](https://www.kobo.com/ie/en/audiobook/service-model-2). Adrian Tchaikovsky leest zelf zijn verhaal voor en weet daarom precies over te brengen wat zijn intentie is met de karakters.

Een aanrader, zelfs in deze tijd waarin we leven.

Vier dikke sterren uit vijf.
