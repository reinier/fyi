---
title: 2025 Undercover Voedselbos
date: 2025-01-10
socialPreview: 'Een nieuw jaar, een nieuw experiment, undercover bij extreemrechtse mensen, en het eerste voedselbos van Nederland.'
---

Hi, Reinier hier,

Dit jaar pak in de nieuwsbrief wat anders aan. Ik ga elke dag bloggen en die blogs + vaak nog wat extra’s krijg je periodiek in je mailbox.

Het elke dag bloggen helpt me met nadenken. Schrijven dwingt je per definitie tot nadenken, in tegenstelling tot consumeren. Daar denk je ook weleens bij na, maar er gaan toch boeken en series voorbij waarbij ik wel emoties voel, maar het nadenken niet perse aan de oppervlakte komt. En dat is okay natuurlijk, want constant je snappertje op vol vermogen laten draaien is ook niet gezond.

Deze nieuwsbrief is niet alleen een verzameling van de posts van de afgelopen tijd, maar ook een stukje achtergrond bij die posts. Als ik nieuwe inzichten of informatie heb bij een blog die ik in deze nieuwsbrief wil delen, dan zet ik het in een ‘postscriptum’.

We beginnen dit avontuur op de eerste dag van het jaar.

## 365 dagen in het jaar

Dit jaar bevat 365 dagen, maar bevat dit jaar ook 365 semi-interessante overpeinzingen, nuttige linktips uit de krochten van het internet of anderzijds deelbare persoonlijke kennis?

Ik hoop het wel, want vanaf vandaag deel ik elke dag iets op dit blog. Dat is het doel althans.

Doelen worden niet altijd gehaald, dat is niet erg. Ik begin aan dit kleine avontuur zonder plan, zonder backlog, zonder zelfs een goed opgezet blog. Laten we kijken waar het schip strandt. Alsware het een schip van Theseus.

### Postscriptum

Ik schreef dit achteraf gezien een beetje in een opwelling op een rustige eerste januari ochtend. En het ging de afgelopen week al bijna een keer ‘mis’. Zo tussen werk, gezin en andere dingen door is ‘bloggen’ niet iets dat zomaar de hoogste prioriteit krijgt, dus hoe zich dat gaat vertalen in elke dag een blog het komende jaar moet ik nog zien.

Het zijn toch weer extra momenten achter de computer die ik ook voor andere dingen kan inzetten. En toch geeft het me wel wat voldoening als ik bezig ben, want zoals eerder geschreven: **schrijven = nadenken.** 

## Doe ermee wat je wilt

Elk jaar komt er creatief werk “in het publieke domein”. Dat wil zeggen dat iedereen er ander creatief werk mee mag maken zonder dat je een copyright claim aan je broek krijgt. 

Het vrijwilligerscollectief Standard Ebooks zorgt ervoor dat de boeken die in het publieke domein terechtkomen beschikbaar worden gesteld in een fijn ebook formaat zodat je het op je e-reader kunt lezen.

Dit jaar zijn o.a. de volgende boeken beschikbaar gekomen:

- [All Quiet on the Western Front](https://standardebooks.org/ebooks/erich-maria-remarque/all-quiet-on-the-western-front/a-w-wheen) van Erich Maria Remarque
- [Cup of Gold](https://standardebooks.org/ebooks/john-steinbeck/cup-of-gold) van John Steinbeck
- [A Farewell to Arms](https://standardebooks.org/ebooks/ernest-hemingway/a-farewell-to-arms) van Ernest Hemingway

Meer boeken:

[Public Domain Day 2025 in Literature](https://standardebooks.org/blog/public-domain-day-2025)

## Mercy of Gods

In het Engels schreef ik over [de drie sci-fi boeken die de meeste impact op me hebben gemaakt in 2024](https://reinierladan.nl/blog/sci-fi-2024/) en hier op het FYI blog licht ik er één uit: [Mercy of Gods](https://app.thestorygraph.com/books/14ee236c-66ff-43a6-a8f8-7bb2b5ca6dc5). 

Het boek is geschreven door James S.A. Corey (bekend van de serie [The Expanse](https://app.thestorygraph.com/series/1)) en gaat over een menselijke kolonie ergens in het heelal hier ver vandaan. Hun herkomst van Aarde is enkel nog maar een mythe. De kolonie krijgt te maken met extreem gewelddadige aliens.

Het perspectief van de mens is ineens klein, nietig, verwaarloosbaar. Een beetje zoals wij tegen muggen aankijken.

Het geeft je een benauwd gevoel en tegelijkertijd krijg je door het verhaal een intens besef van de grootsheid van het heelal. Een enorm sterk contrast.

Het menselijk perspectief is ineens niet het dominante perspectief, en dat kan een broodnodige spiegel zijn. Hoe gaan wij om met onderdrukking van onze medemens, medebewoners en de planeet zelf? Niet zo best natuurlijk. En wat als jouw levensstijl ineens bedreigt wordt? Niet zo gek om je voor te stellen met het huidige Rusland dat oorlog voert binnen Europa.

Dit is een boek dat je deze emoties laat _voelen_. 

### Postscriptum

Jan van den Berg houdt van lijstjes en was zo aardig de post met mijn top 3 sci-fi boeken uit 2024 te delen in zijn blog [een lijstje met lijstjes](https://janvandenberg.blog/een-lijstje-met-lijstjes/).

Zijn opmerking dat de post op een andere lokatie staat heeft me aan het denken gezet, want ja, ik heb een blog op mijn ‘professionele’ site [reinierladan.nl](https://reinierladan.nl/blog/), maar het overgrote deel van de content die ik deel staat op [reinier.fyi](https://reinier.fyi).

De scheiding is heel duidelijk tussen Engels en Nederlands en zie ik zo snel niet veranderen, maar misschien had ik de post van reinierladan.nl gewoon 1 op 1 moeten vertalen en op reinier.fyi moeten zetten.

## Meer bos, beter voedsel

Een voedselbos heeft iets magisch. Een klein stuk niet intensief bewerkt land dat voedzaam, duurzaam en divers voedsel geeft. Het lijkt te mooi om waar te zijn. Maar dat is het niet. 

Het is een vorm van landbouw dat teruggaat naar de roots van de natuur en diverse gewassen laat samenwerken om een optimaal resultaat te behalen, zonder al te veel werk van mensen.

Wouter van Eck over het eerste voedselbos van Nederland, Keterbroek:

> Ons landbouw systeem is een polycultuur. Honderden bomen en struiken vormen nu een jong voedselbos. Grote bomen, kleinere bomen, struiken, klimmers, kruiden en kruipers zijn hierbij zo geplant dat we de ecologische principes van een natuurlijk bos proberen te stimuleren. Een bos groeit helemaal vanzelf. Ieder jaar leven daar meer soorten, ieder jaar neemt de bodemvruchtbaarheid verder toe. Dat gebeurt zonder dat een boswachter hoeft te mesten, te spuiten of te gieten…

Lees hier meer: [Het bijzondere verhaal van voedselbos Ketelbroek](https://groenvandaag.nl/het-bijzondere-verhaal-van-voedselbos-ketelbroek/)

## Undercover in extreemrechts Amerika

Om het gevaar van de amnestie voor capitoolbestormers te beschrijven kun je zoals de NOS [een kort bericht over de feiten](https://nos.nl/nieuwsuur/artikel/2550570-capitoolbestormers-ruiken-vrijheid-reken-op-amnestie-van-trump) plaatsen. Maar het verhaal van [Pro Publica over John die een paar jaar undercover ging](https://www.propublica.org/article/ap3-oath-keepers-militia-mole) binnen extreemrechtse militia’s leest als een kort spannend spionageverhaal. En in zo’n verhaal begin je pas echt te begrijpen wat er speelt onder water in de VS. Hoe extreemrechtse groepen zich klaarstomen voor, wat lijkt, een burgeroorlog. Wat de banden zijn met gevestigde politiek.

Ik weet niet of ik echt moet geloven dat de VS op de rand van de ondergang staat door dit soort militia’s of dat ik eigenlijk gewoon wil dat het zo’n vaart niet zal lopen. Het verhaal van John loopt parallel aan [de BBC podcast The Coming Storm](https://www.bbc.co.uk/programmes/m001324r) die me ook al niet zo’n positief beeld heeft gegeven over wat er onder de oppervlakte van de VS aan de hand is. En de uitslag van de verkiezingen in 2024 spreekt natuurlijk boekdelen.

## Uurtje met Pieter

[Het Uur](https://www.nrc.nl/hetuur/) is een podcast waarin Pieter van der Wielen een uur lang iemand interviewt. En nu ik de podcast een tijdje volg kan ik er eigenlijk van op aan dat het altijd een goed gesprek is. Er komen gasten langs die ik al ken, maar ik zet de podcast zonder twijfel ook aan als er een gast zit die ik niet ken. 

Kleine kans dat je Sylvana Simons niet kent. Ze heeft nogal wat over zich heen gekregen door wit (mannelijk?) Nederland, en geheel onterecht overigens. [Pieter praat bijna twee uur met Sylvana over van alles en nog wat](https://www.nrc.nl/nieuws/2024/12/23/sylvana-simons-over-haar-leven-voor-in-en-na-de-politiek-a4877718), maar vooral over wat een krachtige en vooral zelfbewuste en rustige vrouw het is. In tegenstelling tot wat je zou denken als je naar Rutte had geluisterd…

### Postscriptum

Ondertussen heb ik ook [de aflevering met Pjotr Sauer](https://www.nrc.nl/nieuws/2024/12/31/journalist-pjotr-sauer-over-hoe-zijn-thuisland-rusland-veranderde-onder-poetin-a4878143) geluisterd en die geeft je een fascinerend (en onheilspellend) inkijkje in het Rusland van nu. Hij vluchtte weg uit het land net nadat Rusland de grote invasie in Oekraïne pleegde en schrijft er o.a. over in The Guardian.

## The Fall Guy

Recent hebben we hier thuis de film [The Fall Guy](https://www.imdb.com/title/tt1684562/) gekeken en die viel niet tegen. Misschien had ik er te weinig van verwacht (op IMDb staat een rating van 6,9…), maar de film was echt heel leuk. Nostalgie naar de jaren 80 (incl. bijbehorende stunts) zonder zelf een jaren 80 film te zijn, fijne muziek ([check die lijst van muziek](https://www.radiotimes.com/movies/the-fall-guy-soundtrack-all-songs/)), interessant (genoeg) verhaal en puik acteerwerk.

Ook veel meta-grappen over het maken van films en het werken met stuntmensen. En [op Rotten Tomatoes is de score een stuk positiever](https://www.rottentomatoes.com/m/the_fall_guy_2024) dan op IMDb.

Gewoon een prima 8. 

## Wikipedia ligt onder vuur

Elon Musk heeft zich weer [erg negatief uitgelaten over Wikipedia op kerstavond](https://www.newsweek.com/elon-musk-takes-aim-wikipedia-fund-raising-editing-political-woke-2005742) en nu is er de Heritage Foundation dat Wikipedia editors wilt doxxen.

> Employees of Heritage, the conservative think tank that produced the Project 2025 policy blueprint for the second Trump administration, said they plan to use facial recognition software and a database of hacked usernames and passwords in order to identify contributors to the online encyclopedia, who mostly work under pseudonyms. It’s not clear exactly what kind of antisemitism the Wikipedia effort, which has not been previously reported, is intended to address. But in recent months some Jewish groups have complained about a series of changes on the website relating to Israel, the war in Gaza and its repercussions.

[Scoop: Heritage Foundation plans to ‘identify and target’ Wikipedia editors](https://forward.com/news/686797/heritage-foundation-wikipedia-antisemitism/)

Hoogste tijd dus om Wikipedia wat meer te gaan ondersteunen. [Dat kan met geld](https://donate.wikimedia.org/), maar ook door vrijwillig artikelen te bewerken. Molly White is zo aardig geweest om een into te geven in hoe je zelf een wikipedia-bewerker wordt. Heel laagdrempelig, en voor iedereen te begrijpen.

[Become a Wikipedian in 30 minutes](https://m.youtube.com/watch?v=bRRHR1NEOqE)

## Klimaat Barcode sinds het jaar 0

Geen fratsen bij het KNMI, de klimaatdroevenis recht in je gezicht.

Het KNMI geeft het ons zoals het is: het gaat slecht met het klimaat en dat komt door mensen.

Je kent hem misschien wel: de grafiek die eruit ziet als een barcode. Elk streepje is een jaar en de kleur van het jaar geeft aan hoe de relatieve gemiddelde temperatuur was. Steevast komt de barcode steeds meer in het rood als je dichter bij het huidige jaar komt.

Ze hebben nu precies zo'n barcode gemaakt, maar dan niet van de afgelopen 100 jaar, maar van de afgelopen 2025 jaar. En die is (niet verrassen) nog helderder in de trend. Het wordt roder en roder.

[KNMI - Klimaatstreepjescode vanaf het begin van de jaartelling](https://www.knmi.nl/over-het-knmi/nieuws/klimaatstrepen-vanaf-het-begin-van-de-jaartelling)

## Omdat we nog in een kapitalistische wereld leven

_Om de schoorsteen van FYI te laten roken zijn hier voor jouw en mijn plezier wat tips voor producten op bol.com waarmee ik via affiliate ook wat aan verdien._


📗 [Het boek ‘Groenten’ van Mari Maris](https://partner.bol.com/click/click?p=2&t=url&s=1066120&f=TXL&url=https%3A%2F%2Fwww.bol.com%2Fnl%2Fnl%2Fp%2Fgroenten%2F9300000042258505%2F&name=Groenten%2C%20Mari%20Maris) staat bomvol recepten voor, je raadt het al, groenten. Het boek is ingedeeld per groente, en elk hoofdstuk bevat nuttige basiskennis over de groente in kwestie. Echt een aanrader als je veel met groenten kookt. En ook echt een aanrader als je meer met groenten wilt koken. Een aanrader voor iedereen dus.

🚰 Ik ben overstag: we hebben een sodastream thuis. Op kantoor hadden we er al een en ik drink dan een fles per dag van het met CO2 volgepompte water. Het goed hydrateren gaat me makkelijker af als het water lekkerder is, en bruis in het water maakt het voor mij 3 keer zo lekker als zonder. [Voor thuis hebben we de SodaStream DUO waar ook glazen flessen in kunnen](https://partner.bol.com/click/click?p=2&t=url&s=1066120&f=TXL&url=https%3A%2F%2Fwww.bol.com%2Fnl%2Fnl%2Fp%2Fsodastream-duo-zwart-incl-quick-connect-koolzuurcilinder-met-1-glazen-en-1-herbruikbare-plastic-fles%2F9300000040812379%2F&name=SodaStream%20Bruiswatertoestel%20DUO%20Starterkit%20Zwart). Wel zo fijn.

☕️ Ik zet al jaren koffie met [een simpele Hario V60](https://partner.bol.com/click/click?p=2&t=url&s=1066120&f=TXL&url=https%3A%2F%2Fwww.bol.com%2Fnl%2Fnl%2Fp%2Fhario-dripper-v60-02-kunststof-transparant%2F9200000058790620%2F&name=Hario%20Dripper%20V60-02%20Kunststof%20-%20Transparant) en ik geniet daar bijna dagelijks van. Even een kort zen-moment door 5 minuten de tijd te nemen om heerlijke koffie te zetten.

Tot de volgende keer!
